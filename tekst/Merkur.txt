Merkur je najmanjši in Soncu najbližji planet v Osončju. Sonce obkroži v 88 dneh. Merkur je eden od štirih zemeljskih planetov, kar pomeni, da je tako kot Zemlja kamninsko telo. S premerom 4879 km na ekvatorju je najmanjši med njimi. Sestoji iz približno 70 % kovinske in 30 % silikatne snovi.

Merkur po izgledu spominja na Luno, saj je močno prepreden z udarnimi kraterji. Naravnih satelitov ali gostejše atmosfere nima. Ima veliko železno jedro, ki ustvarja magnetno polje z močjo približno 0,1 % Zemljinega. Površinske temperature na planetu so med 90 in 700 K (−180 °C do 430 °C).

Planet so po svojem krilatem bogu – slu Merkurju, verjetno zaradi hitrega gibanja po nebu, poimenovali Rimljani.

Prvo vesoljsko plovilo, ki ga je obiskalo in kartiralo 40 % do 45 % površja, je bil Mariner 10 v letih 1974 in 1975.

Kljub velikem navideznem siju (med -2,0 in 5,5) se ga težko opazi, saj je njegova navidezna oddaljenost od sonca dokaj majhna. Najlažje se ga vidi v jutranjem ali večernem mraku.